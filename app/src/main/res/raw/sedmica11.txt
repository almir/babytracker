
Još uvijek vam je mučno? Zbog trudnoće ili zbog težine na vagi?

Pridobivanje kilograma u prvom tromjesečju je kod svake trudnice jako različito. Neke brzo dobiju nekoliko kilograma, a kod drugih se težina praktički ne mijenja dok one koje se bore sa mučninama mogu čak izgubiti pokoji kilogram. Sve mogućnosti su posve prirodne i bezopasne. Naravno, uz pretpostavku da se zdravo i redovito hranite. Ne preskačite obroke! Više nego sebi time štetite mališanu u svojem tijelu, iako je najkritičnije razdoblje u razvoju ploda završeno. Sada je na redu još brži rast od onog u proteklim sedmicama. Na početku ove sedmice plod ima oko 3 centimetra, a na kraju čak 5 centimetara.

MAMA U 11. SEDMICI

Ako zdravo jedete i izbjegavate prekomjerne nezdrave dodatke prehrani, ne opterećujte se brojkom koju vam pokaže vaga. Kad smo već kod prosjeka: prosječna trudnica u prvom tromjesečju svaki mjesec dobije od pola do jednog kilograma.
I za kraj još jedan savjet: nikada ne slušajte bapske priče kojima će vas pokušati uvjeriti da trudnica mora jesti za dvoje! Istina je da buduće mame trebaju nešto više kalorija, ali samo 300 do 500 dnevno! A to nije toliko mnogo koliko se čini. Energetsku vrijednost pojedinačne namirnice možete izračunati sami. Maternica je sada veličine manjeg grejpa. Većina budućih majki se osjeća bolje, mučnine su sve rjeđe i rjeđe, a i umor polako nestaje. Na žalost to ne vrijedi za sve trudnice, kod nekih je mučnina stalni pratioc trudnoće.
Između 11. i 14. sedmice trudnoće se možete odlučiti za  ultrazvučni probirni test za otkrivanje nepravilnog hromozomskog razvoja ploda sa mjerenjem nuhalnog nabora. To je osnovni i svjetski priznat i dokazan pregled za otkrivanje trisomije 21, 18 i 13 te većih razvojnih nepravilnosti. Ginekolog koji za obavljanje tog pregleda treba posebnu stranu licencu pomoću ultrazvučnog pregleda utvrđuje da li postoji povećan rizik da se rodi dijete sa hromozomskim poremećajem. Veoma precizno mjeri nuhalni nabor – debljinu sloja tečnosti između kože i potkožne fascije u predjelu vrata i leđa embrija. Posebnu pozornost posvećuje licu i nosnoj kosti: ako se ona u ovoj sedmici trudnoće vidi, to je jako dobar znak da je hromozomski razvoj ploda normalan. Zatim se pregledava i tijelo ploda dio po dio i otkrivaju različite razvojne nepravilnosti. Tada se konačno potvrđuje ili iznova određuje predviđeni datum poroda i trajanje trudnoće. 
Nuhalni nabor je povećan kod 80% plodova sa Downovim sindromom odnosno trisomijom 21.
Rezultat nalaza je izražen u odnosu 1:X i ako je rizik da se rodi dijete sa hromozomskim poremećajem 1:300 ili više, budućoj mami preporučuje se savjetovanje sa odabranim ginekologom o daljnjim dijagnostičkim procedurama. 
Zdravstveno osiguranje ove pretrage nažalost ne uvrštava u pretrage koje pokriva osnovno zdravstveno osiguranje. Trudnice mlađe od 35 godina pregled će morati platiti same. Između 35. i 37. godine je pregled koji se sastoji od uzimanja majčine krvi za dvostruki hormonski test koji se izvodi u kombinaciji sa nuhalnim naborom za pouzdanije nalaze uključen u program perinatalne skrbi pa je zato besplatan, a od 37. godine nadalje trudnica zbog većeg rizika od hromozomskog poremećaja ploda bira između probirnog testa ili invazivnih pretraga: biopsije korionskih resica ili amniocenteze. Ova dva testa imaju stopostotnu pouzdanost, dakle sa sigurnošću potvrđuju hromozome ploda odnosno nepravilnosti, ali povećavaju rizik od abortusa. Biopsija djelića posteljice odnosno korionskih resica provodi se u 13. sedmici, a amniocenteza – uzimanje tečnosti koja okružuje plod tankom iglom kroz stomak trudnice u 16. sedmici. Konačan nalaz slijedi za 2,5 sedmice. O pretrazi možete proćaskati na forumu.
SAVJET: Buduće mame proždiru informacije o trudnoći, čitaju knjige, revije, pretražuju po internetu. Može se reći da su ponekad i previše informirane i olako ih se da zavesti. Zbog silne želje da upoznaju trudnoću žele znati sve i još mnogo više zbog čega se opterećuju stvarima koje uopće nisu tako bitne. Naš savjet je dakle, zadržite kritičan odnos prema informacijama koje pronađete i budite svjesne da internetski forumi, na kojima se susreću buduće mame ne mogu zamijeniti stručan savjet. Učestvovanje na forumima je doduše veoma prijatan i brz posao, dok ne shvatite da ćaskate sa mamama, a ne ginekolozima i drugim stručnjacima. Možda je baš sad pravi trenutak da skočite na forum.

PLOD U 11. SEDMICI

Sa veseljem vam poručujemo da je najkritičniji period u razvoju ploda završen, sada je na redu još brži rast od onog u proteklim sedmicama. Početkom ove sedmice plod je veličine oko 3 centimetra, a krajem već čitavih 5 centimetara. Nevjerojatno, morate priznati! Oblik ploda je prilično smiješan, jer glava zauzima čak pola ukupnog tijela. Naravno, taj će se odnos promijeniti daljnjim razvojem ploda.
Ove sedmice počinje se razvijati očna šarenica, a na prstićima se pojavljuju maleni nokti. Osim toga, do kraja se razvijaju očne vjeđe tako da će plod moći zatvoriti oči. I koliko već teži naš plod? Čitavih 7 grama.
Krajem ove ili početkom sljedeće sedmice će se uspostaviti krvotok između maternice i ploda, drugim riječima, posteljica će početi vršiti svoj zadatak.

TATA U 11. SEDMICI

Iako čitavo vrijeme na prvo mjesto stavljamo buduće mame, nikako ne smijemo zaboraviti ni na očeve. I vi se morate pobrinuti za sebe. Bez grizodušja se dogovorite sa prijateljima za muški izlazak! I očevi tu i tamo trebaju nekoliko sati za sebe.
