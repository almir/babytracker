
U stomačiću  je majušna, sitna tačkica koja postaje sve veća i veća!

Čestitamo, preživjeli ste prvu polovicu trudnoće. Dolazi period brzog rasta maternice, zato se stomačić vidno napinje. Plod pritišće mjehur, zato često mokrite. Neke trudnice malo teže dišu, jer unutrašnji organi, prije svega želudac, zbog rasta maternice pritišću pluća. U ovoj sedmici je na redu ultrazvučni pregled koji se zove morfološki pregled. Pretraga je veoma bitna jer ginekolog detaljno pregledava plod i daje konačno mišljenje je li razvoj pravilan.

MAMA U 20. SEDMICI

Stomačić se dakle vidno napinje, a plod je opet počeo pritiskati mjehur pa ste vjerojatno opet stalan posjetilac wc-a. Neke trudnice malo teže dišu, jer unutrašnji organi, prije svega želudac, zbog rasta maternice pritišću pluća. Taj osjećaj može potrajati dok se plod nekoliko sedmica prije poroda ne spusti niže. Nema pravila kada se plod spušta u porodni kanal, iako se obično kod prve trudnoće  to desi 4 - 6 sedmica prije poroda, a kod sljedećih trudnoća se obično ne spusti. Porod višerotkinja teče naime drugačije. Ako kod spuštanja osjetite da lakše dišete, opet vas čeka niz obilazaka WC-a, jer će plod opet jače pritiskati mjehur. Ali do tamo je još dug put...
U ovom periodu se može opet javiti povećan vaginalni iscjedak, a zbog rastezanja kože i svrbež u donjem dijelu stomaka ili na grudima i nogama. Još uvijek možete osjećati zatezanje mišića i vezivnih tkiva koja drže mjehur, a tome se mogu pridružiti i bolovi u krstima i osjećaj žgaravice. Samo bez brige, sve to spada u trudnoću.
Mogu se pojaviti i Braxton-Hicksove kontrakcije. To je bezbolno i neredovito učvršćivanje maternice kojim se tijelo priprema na porod. Ove nepravilne kontrakcije su kratke, a bit je da ne otvaraju vrat maternice, što bi dovelo do početka poroda. Ako se te kontrakcije slučajno počnu javljati u redovitim intervalima više od pola sata, čim prije se posavjetujte sa doktorom.

PLOD U 20. SEDMICI

Plod je sada veličine približno 25 cm, a težak je oko 300 grama. Osim kose sada počinju rasti obrve i trepavice. Čitavo tijelo i lice još uvijek prekrivaju nježne dlačice (lanugo) koje kod većine beba otpadnu već prije poroda. Curicama se u ovoj sedmici počinje razvijati maternica, a zatim dolazi na red još i vaginalni kanal.
Plod reagira na dodir, a vi vjerojatno već redovito osjećate njegove kretnje. Uživajte u nježnim pokretima, jer će kroz nekoliko sedmica to postati pravi udarci, dostojni svakog boljeg nogometaša.
Možda već možete pratiti faze budnosti i spavanja ploda koji sada ima približno isti ritam spavanja i budnosti kakav će imati kao novorođenče.
Zanimljivo je da je plod obično najživlji kada vi odmarate, obično uvečer. Ko zna, možda vas već sada priprema na to ko će uskoro voditi glavnu (i jedinu!) riječ u kući!

TATA U 20. SEDMICI

Vi i buduća majka bi se opet trebali raspitati o školi za buduće roditelje u vašoj blizini. Škole za roditelje su različito organizirane, ponekad se predavanja odvijaju svaki dan i traju jednu sedmicu, a ponekad su raspoređena kroz čitav mjesec. Ako ste veoma zaposleni, možete se upoznati sa osnovnim informacijama i na posebnim kursevima koji su namijenjeni samo budućim očevima. Ne zaboravite, ako želite prisustvovati porodu, za određena porodilišta morate proći pomenuti kurs. Za detalje se raspitajte kod ginekologa. Uskoro će doći vrijeme da se upoznate sa malim tajnama poroda i prvim danima roditeljstva, a najljepše je da ih već sada upoznate zajedno.
