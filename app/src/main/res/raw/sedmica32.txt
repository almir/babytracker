
Istina je, porod je bolan! Ali ne toliko da se žene ne bi odlučile za drugo dijete.

U ovom periodu se misli budućih mamica sve više bave porodom koji se približava! Da li je porod uistinu toliko bolan? Hoću li ja to uopće moći? Kada moram u porodilište? Što ako me porod preduhitri? Kako ću prepoznati trudove? Kako da ih mjerim? Što da uradim ako mi pukne vodenjak? Kako ću uopće znati da mi je puknuo vodenjak?

MAMA U 32. SEDMICI

Stomak raste i mnoge trudnice kažu da se osjećaju poput slona, nilskog konja ili nasukanog kita! Ta poređenja vjerojatno sve govore. Maternica je  već 12,5 centimetara iznad pupka. Veliki stomak sve više ometa kretanje, težište je već duže vrijeme pomaknuto, a to može uzrokovati probleme sa ravnotežom. Savjet do kraja trudnoće je sljedeći: krećite se polako i prije svega sa osjećajem! Ravnoteža zna biti problematična najčešće u kupaoni, zato budite posebno oprezne kod tuširanja! Iako se to čini početničkom greškom, mnoge trudnice u zadnjim sedmicama trudnoće potraže liječničku pomoć baš zbog padova u kupaoni.
Nikako se ne odričite šetnji!!! A ni tu oprez nije na odmet! Možemo li si dozvoliti mali savjet? Kao sigurnosni pojas može vam poslužiti budući tata.
U ovom periodu se misli budućih mamica sve više bave porodom koji se približava! Da li je porod uistinu toliko bolan? Hoću li ja to uopće moći? Kada moram u porodilište? Što ako me porod preduhitri? Kako ću prepoznati trudove? Kako da ih mjerim? Što da uradim ako mi pukne vodenjak? Kako ću uopće znati da mi je puknuo vodenjak?
To su samo neka pitanja koja se roje po glavama budućih mama! I sva su potpuno opravdana! Na ovom ćemo mjestu umjesto odgovora na prvo pitanje ponuditi sljedeći savjet. Na vama je da li ćete ga poslušati!
Nikako i nikada ne slušajte priče (čast iznimkama) žena koje opisuju svoja porođajna iskustva. Vjerujte, te su priče napuhane do besvijesti i samo će vam naštetiti ako ih budete uzimale zdravo za gotovo. Da li ste ikada slušale muške pričice o služenju vojnog roka? E, pa ženske priče o porodima su ženska varijanta muških vojnih priča! Kada pripovjedačice vide kako buduću mamu oblijeva znoj i kako joj se tresu ruke, upuštaju se u još veća pretjeravanja. Dakle, izbjegavajte nepotreban stres! Porod je nešto posve prirodno i što se bolje na njega pripremite – posebno je važna psihička priprema – to će on biti ljepši. Da, dobro ste pročitale, porod je lijepo iskustvo! Savjetujemo vam da se prepustite rukama iskusnih babica (možda i muških babica) i slušate njihove upute. Isplati se! Bebica će tako stići brže u vaše ruke!
Iako ste već – ili ćete tek – odgovore na sva pitanja o porodu i o brizi za novorođenče dobiti u Školi za buduće roditelje. Ako još niste počele ići na predavanja, sada je uistinu krajnje vrijeme da krenete.

PLOD U 32. SEDMICI

Udarci će ove sedmice doseći vrhunac! Iako ćete se ponekad pitati hoće li vaše dijete biti boksač ili nogometaš, ubrzo će vam nedostajati udarci u rebra, mjehur, želudac te posvuda okolo. Uskoro će se naime pokreti promijeniti. Plod je već toliki da nema više prostora za udaranje i boksanje. Zato ćete osjećati lagane pokrete, jednom lakta, drugi put koljena, a treći guze. Ukratko, čeka vas novo iskustvo. A u ovom periodu je već potrebno pratiti kretnje ploda. Morate ih nabrojati bar 10 na dan. U slučaju da plod postane premiran, ne odgađajte savjetovanje sa doktorom. Naravno ne zaboravite na bebin ritam spavanja i budnosti da vas ne prestraši njeno mirovanje dok spava.
Plod sada dobiva pravi izgled koji će imati i kad se rodi. Kosa nastavlja rasti i nemojte se iznenaditi ako vaše novorođenče bude imalo pravu frizuru! Koža je sve zategnutija jer se pod njom gomila masnoća. Kako smo već pisali, u zadnjem periodu je plod dobivao prije svega na težini. U zadnjem mjesecu je dobio čitav kilogram i sada teži oko 1,7 kilograma.

TATA U 32. SEDMICI

Glavna zadaća budućih očeva u ovom periodu je priprema na porod. U to naravno spada i priprema mame na porod! Budućoj mami u ovim sedmicama budite velika potpora i pomozite joj da se suoči sa eventualnim strahovima od poroda. Istraživanja govore da one mame koje u porođajnu salu uđu spremne fizički i psihički, lakše i brže rađaju. Dakle, uzmite si vremena i posvetite se budućoj mami. Prođite više scenarija početka poroda i odlaska u porodilište. Buduće mame se naime plaše i da će izgubiti kontrolu nad događanjima oko sebe. U takvim trenutcima nastupate vi uzimajući uzde u svoje ruke. Najvažnije je da joj ulijete povjerenje da ste na razini zadatka! Na poslu si već sada stvari organizirajte tako da u slučaju početka poroda odmah možete k mami. I na taj ćete joj način uliti povjerenje i umiriti je.
