
Ako vam se posreći, bit će to vaša zadnja menstruacija. No, za godinu dana opet će se vratiti...

Danas je prvi dan vaše zadnje menstruacije, barem što se tiče sljedećih devet mjeseci! Iako još niste trudni, ovaj je datum bitan za izračun predviđenog termina porođaja, zato ga upamtite. Ova se sedmica već broji kao prva sedmica trudnoće.

MAMA U 1. SEDMICI

Što mora znati mama?

Danas je prvi dan vaše zadnje menstruacije, barem što se tiče sljedećih devet mjeseci! Ako planirate trudnoću, ovo je idealan trenutak da napustite nezdrave prehrambene i ostale navike. Na jelovnik uvrstite mnogo voća, povrća, žitarica, a pri tom ne zaboravite da ćete uravnoteženom ishranom uraditi najviše za sebe i svoje dijete. Ako vas povremeno privuku slatkiši ili drugi brzi zalogaji, ne predbacujte si, pazite samo da to ne bude prečesto.
Stručnjaci već tri mjeseca prije trudnoće preporučuju uzimanje folne kiseline koja se može dobiti u apotekama bez recepta. Izbor je velik, možete se odlučiti za tablete u čistom obliku, dakle 400 mikrograma folne kiseline što je dnevno potrebna količina ili za proizvode koji sadrže i ostale vitamine. Ako još niste počele uzimati tablete, ne brinite, sve još možete nadoknaditi. Preporučljivo je da folnu kiselinu uzimate do trećeg mjeseca trudnoće, dakle do 12. sedmice. Ona naime pomaže u zatvaranju kičmenog kanala. Ako se kičmeni pršljenovi embrija ne zatvore pravilno, kičma koja sprovodi sve glavne nervne veze u tijelu ostaje nezaštićena. U težim slučajevima takvo oštećenje uzrokuje paralizu nogu. Većinom se javlja zajedno sa hidrocefalusom (vodenom glavom) koja može uzrokovati duševnu zaostalost. Ova se nepravilnost u našem geografskom okruženju javlja rijetko. Može da se otkrije u toku trudnoće ultrazvučnim pregledima ili drugim pretragama (amniocentezom).

Da li ste znali?

Folna kiselina je vitamin i spada u vitamine grupe B. Samo tijelo ne može sintetizirati kiselinu, zato je mora dobiti ishranom. Spomenuta kiselina između ostalog brine o tvorbi nasljednog materijala ćelije i proteina, a time i o dijeljenju i rastu ćelija. U trudnoći je zbog razvoja i rasta ploda potreba za folnom kiselinom još veća. Posebno je važno da se njen manjak ne očituje u prvim sedmicama trudnoće, jer tada u embrija počinje razvijanje glave, kičme i centralnog nervnog sistema. Zbog pomanjkanja folne kiseline može se desiti da se kičmeni kanal ne zatvori pravilno, što može uzrokovati oštećenja u predjelu kičme ili glave.
Glavni izvori folne kiseline su zeleno povrće, voće, žitarice i mahunarke, a tim su vitaminom posebno bogati špinat, brokula, sok od naranče, grašak i soja. Bitno je reći da folna kiselina teško prelazi iz crijeva u krv, a pored toga je veoma osjetljiva na spoljne utjecaje, zato se u pripremi hrane na visokoj temperaturi veliki dio nje uništi.
Ako dakle još niste počele da uzimate folnu kiselinu, sada je najbolji trenutak. I još ovo: u slučaju predoziranja kiselinom tijelo samo izbaci prekomjernu količinu.
Ovdje treba spomenuti da se u trudnoći preporučljivo kloniti alkohola, pušenja, rendgena zdjelice i određenih lijekova. Ako slučajno uzimate nekakve lijekove, konsultirajte se sa doktorom u pogledu daljnje konzumacije. Doktorima su lijekovi koje možete uzimati u trudnoći dobro poznati, a u svakom trenutku mogu ih provjeriti u centralnom registru za lijekove gdje su opisane dobrobiti i nus pojave pa je zabrinutost za zdravlje embrija posve nepotrebna.
Ukratko, najbolji savjet za početak jest: već sada počnite da se ponašate kao trudnica!

PLOD U 1. SEDMICI

Embrij

Još ga nema! Sluznica maternice postaje sve deblja pripremajući se da prihvati oplođeno jajašce. U jajniku pod uticajem polnih utjecajem hormona sazrijeva jajašce, a kada nastupi ovulacija, oslobađa se zrelo jajašce. Do ovulacije ima bar još 7 do 14 dana.

TATA U 1. SEDMICI

Što mora znati tata?

I za budućeg tatu kao i za buduću mamu vrijede pravila zdrave ishrane i života. Sada je idealna prilika da se ostavi pušenja!
I još jedan dobronamjeran savjet: odmorite se! Krajem sljedeće sedmice čeka vas važan posao!!!
