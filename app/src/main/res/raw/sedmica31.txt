
»I ja bih rodila bebu! Puno jedem, ali stomačić nikako da mi naraste.« Inja, 3,5 godine

Tijelo trudnice proizvodi hormon koji se zove relaksin i koji opušta karlicu te time brine za lakši dolazak djeteta na svijet. Opuštanje karlice možete osjetiti i kao bol u predjelu karlice.

MAMA U 31. SEDMICI

Sve veći plod sve jače pritišće vaše unutrašnje organe što većina trudnica osjeća kao pritisak, javlja se osjećaj žgaravice, neke trudnice malo teže dišu odnosno drugim riječima, vrlo brzo se zadišu, naravno da i ne spominjemo česte odlaske na wc i oticanje nogu. A veliki broj budućih majki koje su prije jedva čekale da pokažu stomačić, sada jedva čekaju da ga se »riješe«. Naravno u pozitivnom smislu riječi, jer jedva čekaju da upoznaju biće koje već 7 mjeseci nose u sebi. Ali polako, neka malo biće ostane u sigurnom zaklonu maternice bar još nekoliko sedmica.
Maternica je sada već preko 11 centimetara iznad pupka i nećete vjerovati, još će rasti. Nije čudno da za ostale organe praktički uopće nema više mjesta, zar ne?
Sada je posebno važno da obroci ne budu preobilno jer je i želudac izgubio poprilično radnog prostora. I zbog toga vas može mučiti žgaravica. Zato je bolje da jedete više puta dnevno po malo i naravno raznovrsnu hranu. Pri tome ne zaboravite na dovoljan unos kalcija (mlijeko i mliječni proizvodi), željeza (tamno-zeleno povrće a mnogo ga ima i u konjskom mesu) i proteina (jaja, ribe, meso, sir i drugi mliječni proizvodi) u vaše tijelo. Plod naime i dalje crpi velike količine kalcija pomoću kojeg se izgrađuju kosti.
Ako vas muči žgaravica, poslije obroka nemojte leći, jer to može dodatno pojačati neprijatan osjećaj.
Tijelo trudnice proizvodi hormon koji se zove relaksin. Taj hormon opušta karlicu te time pomaže fetusu pri porodu, jer mu omogućuje da prođe kroz karlicu. Istovremeno ovaj hormon uzrokuje i bolove u predjelu karlice. Iako vas sada ti bolovi smetaju ili čak stvaraju probleme,  tom ćete hormonu biti zahvalne za vrijeme poroda jer će se pobrinuti da se dijete lakše donese na svijet.
U posljednjim sedmicama skroz zaboravljamo na one trudnice koje se još uvijek osjećaju izvrsno i koje se samo čude zadnjim zapisima o problemima koji muče druge buduće mame. Ako ste jedna od njih, uživajte do kraja! I ne brinite, i vaše se tijelo priprema na porod, ali na drugačiji način. Možda je za dobro osjećanje zaslužna fizička aktivnost?
SAVJET: Budući da plod sluša što se događa oko njega, mogli bi i njemu i sebi priuštiti odlazak na koncert. Ovoga puta izbor prepušten vama, a već za nekoliko mjeseci odnosno najkasnije za godinu dana neće više biti tako. Slušat ćete isključivo muziku po ukusu malog lukavca. Svejedno je prija li vam klasična muzika ili pak divlji ritmovi, izbjegavajte samo preglasna događanja. Možda neće biti naodmet savjet: odaberite događaj koji se može gledati sjedeći.
I još ovo, možda bi polako mogli početi obnavljati poznavanje dječjih pjesmica.

PLOD U 31. SEDMICI

Rast se doduše ponešto smirio u odnosu na prijašnje sedmice, ali uprkos tome plod teži već čitav kilogram i pol. U ovom periodu se velikom brzinom nastavlja razvoj mozga. Sada su pluća jedini vitalni organ koji se još nije potpuno razvio.

TATA U 31. SEDMICI

U ovom periodu ne preostaje vam ništa drugo nego da stalno budete na raspolaganju budućoj majci. Odluku o porodilištu u kojem će svjetlo dana ugledati vaša beba vjerojatno ste već donijeli, a na vama je da se čim prije upoznate sa najkraćim putem do porodilišta i o mogućim zaobilaznicama, ako se na glavnoj cesti slučajno desi nešto nepredvidljivo. Vjerujte kada dođe vrijeme za odlazak u porodilište, vaše će misli biti usmjerene na druge stvari, a i vjerojatno će vam se žuriti. Tada na pomoć buduće mame nećete moći računati. Ona će se po svoj prilici baviti svojim trudovima. Dakle, bolje da se za plan puta pobrinete prije nego kasnije!
