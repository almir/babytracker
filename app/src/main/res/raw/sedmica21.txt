
Vrijeme je za rekreaciju! Prošećite do frižidera!

I evo nas u drugoj polovici trudnoće, a vi nikako ne možete vjerovati kako je brzo prošlo prvih 20 sedmica, zar ne? Brz rast ploda se u ovom periodu polako smiruje. Sada je na redu faza brzog dobivanja na težini.

MAMA U 21. SEDMICI

I evo nas u drugoj polovici trudnoće, a vi nikako ne možete vjerovati kako je brzo prošlo prvih 20 sedmica, zar ne? Maternica je sada već više od centimetra nad pupkom i još će rasti! 
Kontrolirate težinu? Trebalo bi da se prosječna trudnica do sada udeblja od 4 do 7 kilograma, ali kako smo već naglasili, od dobivenih kilograma važniji je zdrav i uravnotežen jelovnik! Pri tome ne zaboravite uzeti dovoljnu količinu kalcija koji se brine za izgradnju čvrstih kostiju. U slučaju pomanjkanja kalcija tijelo može reagirati i grčevima. Oni se najčešće javljaju noću dok odmarate. Ako vas ulovi grč, popijte čašu mlijeka ili jogurta. Dodatni kalcij će pomoći da se grč čim prije opusti, a neće biti naodmet ni šumeća tableta magnezija. Pazite i na dovoljan unos tečnosti! Još uvijek je najbolje da pijete običnu vodu. Naravno rasporedite količinu ravnomjerno kroz čitav dan!
Najljepši period trudnoće još traje, imate energije na pretek, odlasci na wc još uvijek nisu tako strašno česti da bi vas jako ometali, stomak je taman dovoljne veličine, ukratko, život ne bi mogao biti ljepši!
Ipak, ponekad vam mogu malo oteći gležnjevi ili vas zaboljeti krsta, najčešće pri kraju napornog dana! Ali ništa strašno, dovoljno odmora i popijene tečnosti će umanjiti te male neugodnosti.
Većina budućih majki čije je lice još prije nekoliko sedmica doslovno vrvjelo od prištića sada ima glatku, sjajnu kožu. Kao dječje dupence, rekli bi neki. Sa boljom kvalitetom kože i kosa se prilično popravila! Što smo ono rekli? Ovo je najljepši period trudnoće!

PLOD U 21. SEDMICI

Dok stomačić veselo raste i već se dobro vidi (nadamo se da ga ponosno pokazujete svijetu), plod može još uvijek bezbrižno plivati u svojem privremeno velikom bazenu ispunjenim plodnom vodom. Krajem drugog tromjesečja se većina plodova ustali u određenom stavu, u pravilu glavicom prema dolje. Istina, neki se plodovi okrenu tek prema kraju trudnoće, a približno 3 – 4 % plodova do poroda ostane u takozvanom stavu zatkom, znači sa guzom prema dolje. O stavu zatkom pišemo u 36. sedmici. Mali div je dugačak oko 18 centimetara, a teži preko 300 grama.
Brzi rast u ovom periodu polako jenjava, sada dolazi na red faza brzog dobivanja na težini.
Između organa sada raste i jača prije svega srce. I što je veoma interesantno, noge su se prilično izdužile i sada su već približno u pravilnom odnosu obzirom na tijelo i ruke. Dijelovi tijela ploda postaju sve proporcionalniji.

TATA U 21. SEDMICI

Sada je buduća majka nakon napornog dana prilično umorna. Može osjećati bolove u krstima, ili joj mogu oticati noge. Čudotvorna riječ koju u tim trenucima možete izgovorite je MASAŽA! Ali ako sve ostane samo na riječi, ne pomaže...
