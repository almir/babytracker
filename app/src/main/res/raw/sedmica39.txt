
Trudnice, jesi li još tu?

Fetus je sada već tako velik da u maternici ima veoma malo mjesta. To znači da se ne može više tako micati kako je mogao prije. Ali, uprkos tome morate izbrojati bar 10 pokreta dnevno, obično između 8 i 17 sati. U suprotnom se obratite svojem doktoru ili porodilištu.

MAMA U 39. SEDMICI

Tijelo se priprema na porod. Plod se kod prvorotkinje spustio, cerviks (vrat maternice) i ušće maternice mekšaju, a mogu se već početi otvarati. Neki ginekolozi u zadnjim sedmicama odnosno danima trudnoće obavljaju vaginalne preglede kojima između ostalog provjeravaju da li se ušće maternice otvara. Bez obzira na stanje ušća nitko ne može sa sigurnošću predvidjeti kada će tačno početi porod. Porod može početi bilo kada.
U danima prije poroda možete primijetiti i sljedeće znakove koji vas ne bi trebali smesti jer nije nužno da porod započne odmah kada se oni jave. U te znakove spadaju: krvavi vaginalni iscjedak, izlaženje sluznog čepa, povećan apetit, proljev... Obično sluzasti i pomalo krvav čep izađe nekoliko dana prije početka poroda.
Sada već možete početi odbrojavati zadnje minute trudnoće, naravno ako ste još ovdje i ako već ne ljubite najljepšu bebu na svijetu.

PLOD U 39. SEDMICI

Lanugo, nježne dlačice koje su prekrivale tijelo ploda, su nestale, pluća su sada zrela za samostalan život i sve to ukazuje da se fetus priprema na rođenje. Da se ne iznenadite u pogledu lanuga, recimo i to da nešto dlačica može ostati na tijelu i nakon rođenja, prije svega na ramenima i ušima. To naravno ne znači da će tamo biti zauvijek, naime ubrzo nakon rođenja one otpadaju.
Kao što smo već rekli, u crijevima fetusa već se stvara mekonij, prva stolica novorođenčeta. To je gusta crna tvar za koju ćete se uvjeriti kako ju je prilično teško očistiti sa guze novorođenčeta. Da, odmah se treba naviknuti na izlučevine. Kada crijeva dođu u dodir sa prvim bakterijama koje će se ondje nastaniti, bebina stolica počinje poprimati pomalo neprijatan miris koji u trenutku uvođenja normalne hrane već pošteno smrdi. Ali kažu da roditelji uvijek podnose mirise vlastitog djeteta čak i kada su tako neprijatni. Priroda se sa roditeljskim nagonom pobrinula za sve.
Nekim majkama se čini da u ovom periodu više dovoljno ne osjećaju dijete u stomaku. Fetus je sada već tako velik da u maternici ima veoma malo mjesta. To znači da se ne može više tako micati kako je mogao prije. Ali, uprkos tome morate izbrojati bar 10 pokreta dnevno, obično između 8 i 17 sati. U suprotnom se obratite svojem doktoru ili porodilištu.
Imunološki sistem fetusa je još uvijek prilično nezreo, stoga antitijela sada dobiva još uvijek preko plodne vode, a poslije rođenja će ih dobivati preko majčinog mlijeka. Zato je dojenje tako važna prednost, jer najbolji suputnik za zdrav život pritječe baš iz maminih prsa. Zato se vrijedi potruditi.
Prosječan fetus u ovoj sedmici teži 3,3 kilograma, a dugačak je oko 50 cm. Posteljica teži približno koliko i fetus, a i pupkovina je približno njegove dužine.

Da li ste znali?

Plodna voda se mijenja svaka tri sata, i tokom poroda. Stručnjaci još nisu uspjeli detaljnije razriješiti problem oko toga gdje se tvori plodna voda. Zna se da se sastoji od urina, znoja i ostalih tečnosti koje izlučuje fetus.

TATA U 39. SEDMICI

Vašoj bebi ćete poželjeti dobrodošlicu u ovaj svijet i nazdravljanjem. Pripremite flašu šampanjca sa kojim ćete nazdraviti, a razmislite i o načinu na koji ćete počastiti. Svakako je dobro da veselje zbog rođenja podijelite sa prijateljima, ali sačuvajte granicu dobrog ukusa. Pretjeranom veselju i pijančevanju nikako nije mjesto pri rođenju djeteta. Priredite dakle dobru zabavu koje će se svi sjećati i na kojoj ćete se veseliti novom životu. A ne zabavu poslije koje će vas boljeti glava.
