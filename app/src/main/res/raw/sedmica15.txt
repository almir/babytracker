
Ne umarajte se pretjeranim pospremanjem! Imate odličan izgovor!

Da li ste znali da u ovom periodu trudnoće srce pumpa čak 20% više krvi nego prije trudnoće? A do kraja trudnoće ta količina se još povećava. Krajem trudnoće srce će morati pumpati čak 30 – 50% više krvi nego prije začeća.  Ovo je i vrijeme kada ginekolozi ultrazvučnim pregledom mogu već odrediti pol djeteta. Ipak ne uzimajte njihove zaključke zdravo za gotovo. Više puta se naime desi da vam na jednom pregledu kažu da je curica, a na drugom da je dečko ili obratno.

MAMA U 15. SEDMICI

Vaše srce radi punom snagom, jer plod mora opskrbiti dovoljnom količinom kisika. U ovom periodu trudnoće srce pumpa čak 20% više krvi nego prije trudnoće. A do kraja trudnoće ta količina se još povećava. Krajem trudnoće srce će morati pumpati čak 30 – 50% više krvi nego prije začeća.
Maternica će uskoro premašiti visinu kukova! Zato na svakom pregledu ginekolog mjeri visinu maternice jer na taj način provjerava da li raste pravilno i na odgovarajući način. Visina maternice  znači udaljenost između vrha maternice i vrha stidne kosti. Ta udaljenost bi trebala biti približno proporcionalna sedmicama trudnoće.
Tokom trudnoće je posve normalan i povećan vaginalni iscjedak koji nije bijel, ne peče i ne zaudara. Ako se oboji krvlju  odnosno ako ima neuobičajen miris, trebate otići ginekologu. Ponekad je krivac polni odnos ili možda gljivična infekcija koja je u trudnoći i više nego uobičajena. To je za plod bezopasna infekcija ali ipak je treba liječiti, obično čepićima koji se neko vrijeme stavljaju u vaginu. Možda se iza nje krije nekakva upala mokraćnih kanala! Liječenje je jednostavno, zato ne odlažite posjet doktoru kako bi se otkrio pravi uzrok i postupilo na način da se trudnoća može sigurno nastaviti.

Da li ste znali?

Period između 15. i 16. sedmice trudnoće je po mišljenju mnogih stručnjaka različitih struka najprikladniji da saradnicima, prije svega nadređenima, povjerite novost o trudnoći. I onako to nećete moći još dugo odlagati jer će vas izdati stomačić! U slučaju medicinski dokazanog stanja zbog kojeg trudnica ne može raditi odnosno ako zbog posla ugrožava plod, doktori trudnicu upućuju na bolovanje. Obično ginekolog utvrdi stanje, a sve potrebno u vezi sa bolovanjem reguliše lični doktor. Neka radna mjesta su neprikladna za trudnice, uprkos dobrom zdravstvenom stanju, na primjer rad sa hlapljivim tvarima, teratogenim tvarima, rad na pokretnoj traci. Noćni rad je zabranjen.

PLOD U 15. SEDMICI

Naš mali plod sada već može veselo sisati palac. Ta razonoda može trajati do poroda, a neki mališani se rode sa isisanim  palcem. Nevjerojatno!
Tijelo ploda je sada već prekriveno veoma tankim slojem kože tako da se pod njom mogu vidjeti baš sve žile. Tijelo prekriva lanugo, sloj nježnih dlačica. Lanugo će rasti sve do 26. sedmice trudnoće.
Plod teži već 70 grama, a dugačak je oko 10 centimetara.
U ovom periodu ginekolozi na ultrazvučnom pregledu već mogu utvrditi pol djeteta. Obično druga ultrazvučna pretraga slijedi tek u 21. sedmici trudnoće. Zdrave trudnice se ne pregledavaju ultrazvučno kod svakog posjeta ginekologu. Ako vam već kažu pol, ne uzimajte to zdravo za gotovo. Ne zato što ne vjerujemo stručnjacima, daleko od toga! Na taj način vas pokušavamo samo upozoriti da se radi samo o zaključku na osnovu zapažanja ginekologa. Više puta se naime desi da vam na jednom pregledu kažu da je curica, a na drugom da je dečko ili obratno.

TATA U 15. SEDMICI

Sa budućom mamom se morate dogovoriti da li želite već prije rođenja djeteta znati kojega je pola. Svaka odluka je prava, jer je vaša. I svaka ima neke prednosti. Iznenađenje kod rođenja je potpuno ako ne znate što očekujete. A ako znate da li ćete imati kćerku ili sina, bit će vam lakše kupovati robicu, kolica i ostalu opremu. Kako god bilo, radilo se o dečku ili curici, posve je svejedno, samo da bude zdrav/-a i da se i dalje volite!
