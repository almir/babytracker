
Već se spremate na bebin dolazak?

Vaše misli su uglavnom okrenute porodu i brizi za novorođenče. U Školi za buduće roditelje su vam detaljno objasnili kako protiče porod i njegove tri faze, zato ćemo ih samo ukratko ponoviti.

MAMA U 34. SEDMICI

Bližimo se kraju! Još približno 6 sedmica i upoznat ćete biće koje već osam mjeseci nosite u tijelu. Vaše misli su uglavnom okrenute porodu i brizi za novorođenče. U Školi za buduće roditelje su vam detaljno objasnili kako protiče porod i njegove tri faze, zato ćemo ih samo ukratko ponoviti. Prva faza poroda počinje kada trudovi postanu redoviti. Pripremite sat kojim ćete ih mjeriti. Vrijeme između trudova je vrijeme između početka dvaju trudova. Dobro će vam doći i podatak o trajanju truda. Iznenadit ćete se da jedan pravi trud traje preko minute. Trudovi će isprva biti prilično nježni, a vremenom će postajati sve jači i redovitiji. Prva faza poroda je najduža, jer obično traje nekoliko sati. Obično počinje kod kuće, a završi se na krevetu za porađanje. Tokom prve faze poroda širi se ušće maternice i kada se potpuno raširi (10 centimetara), počinje druga faza poroda, tiskanje bebe. Ova faza poroda završava rođenjem djeteta! Time je glavni dio posla obavljen, ali porod još nije završio! Dok vi budete uživali u prvim trenucima sa svojim novorođenčetom, počet će treća faza poroda u kojoj se oslobađa posteljica. Većina majki te faze uopće ne bude svjesna jer je prezaposlena divljenjem novorođenčetu i brojanjem prstića.
Odmah poslije poroda babica će vam pokazati kako ćete dojiti bebu. Obuzimat će vas neopisivi osjećaji koji će vam zauvijek ostati u sjećanju! Ali i tati!
I još ovo: u posteljici se već počeo izlučivati hormon koji će omogućiti nastajanje mlijeka u prsima.

PLOD U 34. SEDMICI

Naš mali plod još uvijek veselo raste: sada je već dužine preko 40 cm, a teži ravno 2 do 2,2 kilograma.
Razvoj je pri kraju, još se uglavnom razvijaju samo pluća. Zanimljivo je da fetus već sada spava zatvorenih očiju, a kada je budan, oči mu mogu biti otvorene.
Budući da se rođenje nezaustavljivo približava, plod je već razvio imunost na manje infekcije.

Da li ste znali?

Fetus u ovom periodu u plodnu vodu izluči čak pola litre urina dnevno!

TATA U 34. SEDMICI

Veličina stomaka buduće mame vam govori da se dan poroda nezaustavljivo bliži. Samo bez panike! Sve će ići kao podmazano! Tokom poroda samo slušajte upute babice i doktora i nikako neka vas ne hvata panika. Nakon rođenja (ili već tokom poroda, ovisno o dogovoru sa mamom) ne zaboravite fotoaparat kojim ćete ovjekovječiti prve trenutke života svoje bebe. Već sada se sa  budućom mamom detaljno dogovorite kada ćete početi slikati. Neki slikaju novorođenče već onda kada na svijet izviri njegova glavica, a drugi odmah kada dođe na svijet, dok treći čekaju da ga babica opere. Odluka je samo vaša, ali to je jedna od onih sitnica oko kojih bi bilo dobro da se budući mama i tata slože. Zato o tome porazgovarajte već sada, u porođajnoj sali za to neće biti vremena.
