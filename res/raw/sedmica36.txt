
Zašto na stomaku nemamo prozor? Povirili bismo unutra da vidimo što radi beba.

Prosječna težina fetusa je oko 2,7 kilograma. Beba je sada dugačka već oko 45 cm. U ovom periodu se većina plodova malo spusti što budućoj mami malo olakša disanje, ali to ujedno znači da će češće ići na wc jer pritišću mjehur.

MAMA U 36. SEDMICI

Čestitamo, došli ste do zadnjeg mjeseca! Još trk do cilja i kraj! Beba će poviriti u svijet!
Sada vas ginekolog vjerojatno naručuje jednom sedmično i tako će biti sve do poroda.
Ako ste radile do samog kraja, ove ćete sedmice konačno napustiti radno mjesto. Ako iskoristite čitav porodiljni dopust i dopust za njegu i čuvanje djeteta, poslovne obaveze napuštate na godinu dana. Iako ste vjerojatno jedva čekale da ostanete kući, oproštaj od poslovnog života može biti prilično emotivan. Mnoge buduće mame sretne jer ostaju kući, ali sa druge strane ih je čak malo strah da će ih u toj godini skroz zaboraviti. To je posve normalno i taj strah će nestati odmah kada dođe beba. U prvim sedmicama jednostavno neće biti vremena za razmišljanje o ičem drugom osim o novorođenčetu.
Do ove sedmice većina plodova je već u stavu glavom, to jest sa glavicom okrenutom prema dolje. Ako se vaša beba još nije okrenula, neka vas to još ne brine. Približno 4% fetusa se naime ne okrene i tvrdoglavo ostaje u stavu zatkom. Doktori će možda pokušati okrenuti fetus, a možda ćete pokušati roditi čak i ako guza izađe prva. Većina novorođenčadi u stavu zatkom se ipak rodi carskim rezom. Iako, kako smo rekli bez straha. Te odluke prepustite stručnjacima, no  ne bojte se pitati sve što vas zanima ili brine.
A ovdje ćemo se još jednom posvetiti prehrani. Nadamo se da se i dalje držite zdravih navika. Vašem tijelu sada treba približno 2400 kalorija dnevno. Priuštite mu ih, jer sada uistinu naporno radi! Dodajmo još da je prosječna trudnica do sada dobila od 11 do 13 kilograma. Pri tome, opet naglašavamo, govorimo o prosječnoj trudnici!

Da li ste znali?

Postupak okretanja fetusa uspijeva u približno 60% slučajeva. Buduća mama na jedan dan odlazi u porodilište i u porođajnoj sali poslije stručne predpripreme doktori pokušavaju okrenuti plod. U svakom slučaju vrijedi pokušati, jer se mama poslije poroda mnogo brže oporavlja od mame koja se porodi carskim rezom. Većina ljudi misli da je porod ono najgore i da je baš carski rez olakšanje bez bolova. Uvijek trebate biti svjesni da je carski rez operacija kod koje može doći do komplikacija i kod mame i kod novorođenčeta, a i oporavak je sporiji. Da o prerezanom stomačiću i ne govorimo.

PLOD U 36. SEDMICI

Iako vam se čini nevjerojatno, plod i dalje raste! Prosječna težina je oko 2,7 kilograma. Beba je sada duga već oko 45 cm.
U ovom periodu se većina plodova malo spusti što budućoj mami malo olakša disanje, ali ujedno to znači i još češće mokrenje (da li je to uopće moguće, pitate se), jer plod sada još jače pritišće mjehur.
Djetešce je već toliko razvijeno da doktori u slučaju početka poroda ne bi pokušali da zaustave događaj. Većina fetusa je naime sada već dovoljno zrela i spremna na život izvan maternice.

TATA U 36. SEDMICI

Počeo je porodiljni dopust! To nikako ne znači da je buduća mama sada vaša kućna pomoćnica i da će čitave dane brinuti da vama bude ugodno, kuhati, prati, peglati... Ona će sve to raditi, ali budite tako ljubazni i pokažite da ste joj zahvalni i koliko je volite, jer joj u ovim posljednjim sedmicama to jako treba. Ako možete, dolazite kući što prije da imate dovoljno vremena jedno za drugo.
