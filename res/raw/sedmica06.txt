
Osjećate se drugačije? Vrijeme je da uradite test na trudnoću.

Trudni ste već čitav mjesec. Nivo trudničkih hormona raste. Osim mučnine, trudnoću prate i drugi znakovi: nabrekle grudi, tamne bradavice, loša probava, prekomjerni vjetrovi, često mokrenje...
Embrij će krajem ove sedmice od tjemena glavice do trtice biti dugačak čitavih 4 do 6 milimetara. To znači da je u jednoj sedmici mogao narasti skoro 4 milimetra!

MAMA U 6. SEDMICI

Da li ste svjesni da ste trudni već čitav mjesec! Nivo trudničkih hormona u vašem tijelu raste, zato su i jutarnje mučnine svaki dan sve gore. Iako se one zove jutarnje, mogu se pojaviti u svako doba dana, čak i navečer ili noću. Protiv jutarnje mučnine se pokušajte boriti pravilno raspoređenim obrocima kroz čitav dan. Obroci neka budu manji i uravnoteženi. I još jedan mali savjet: na noćnom ormariću držite nekoliko krekera. Još prije nego ujutro ustanete, polako ih grickajte. Želudac će tako biti zaposlen i možda ćete ga uspjeti prevariti da »zaboravi« na mučninu.
U prsima možete osjetiti probadanje, možda i jače prirode, a osim toga tamni dio bradavice može još potamniti. Sve te promjene možete pripisati povećanom pritjecanju krvi u dojke, pa čak i djelovanju hormona progesterona i estrogena koji su jako povišeni.
Količina krvi i plazme u tijelu se povećava. Zato vam savjetujemo da dnevno popijete barem litru i po vode koju treba ravnomjerno rasporediti tokom dana. Pokušajte izbjegavati gazirana pića, u njima je naime mnogo šećera, a pored toga nekim trudnicama uzrokuju još veću mučninu i naduvenost. Zamijenite ih sokovima, čajevima ili najbolje običnom vodom. Naravno, ne zaboravite na Donat koji će puno crijevo opet staviti u pogon. Progesteron naime usporava probavu i širi crijevo. Trudnice imaju osjećaj da im se stomak naduvao, a mogu se tužiti i na prekomjerne vjetrove. I to je prirodan proces i dio normalne trudnoće, na žalost.

PLOD U 6. SEDMICI

Ovo je još jedna veoma naporna sedmica u razvoju embrija. Na kraju ove sedmice od tjemena glavice do trtice bit će dugačak čitavih 4 do 6 milimetara. To znači da je u jednoj sedmici mogao da naraste skoro 4 milimetra!
U ovoj sedmici počinju se razvijati grlo, unutrašnje uho te oči i usna šupljina.
Počinje se razvijati i posteljica koja će svoju zadaću preuzeti tek oko 12. sedmice trudnoće. Posteljica će se pričvrstiti na stijenku maternice i preko pupčane vrpce povezivati plod i vaše tijelo. Do poroda će brinuti za dovođenje kisika i hranjivih tvari do embrija.
U tijelu embrija ultrazvučnim pregledom možete promatrati prve otkucaje srca – srce koje veselo kuca i krvni tok koji je već uspostavljen. Na tijelu su vidljiva  četiri nastavka koja će se razviti u ruke i noge.
Razvijaju se i zameci jetre, gušterače, pluća i želuca. U ovoj fazi embrij crpi hranu iz žumanjčane kese dok  posteljica ne preuzme hranidbenu ulogu.
Budući da su organi ploda sada većinom u početnoj fazi razvoja, on je veoma osjetljiv na sve neodgovarajuće sastojke koje unosite u tijelo – prije svega na razne lijekove (naravno, ako ih ne uzimate prema savjetu doktora), alkohol, cigarete i slično. Sve te sastojke preko posteljice možete prenijeti na plod. Zato pozor! U prvim sedmicama nastaje najviše poremećaja ploda! Zato pazite da se vaše dijete počne razvijati na najbolji način!

Da li ste znali?

Jedna od većih opasnosti koja može pogoditi embrij je zaraza toksoplazmozom koja može uzrokovati teška oštećenja centralnog nervnog sistema i sljepoću. Zato vas u trudnoći čak triput kontroliraju, u slučaju da do sada još niste bili zaraženi. U slučaju stare zaraze koja nije opasna za plod, toksoplazmoza se kontrolira samo u prvom tromjesečju. Glavni prenosioci bolesti su mačke odnosno točnije njihov izmet. Ako imate mačku, nikako je ne izbacujte iz kuće, samo nekom drugom prepustite brigu o njenom toaletu barem sljedećih osam mjeseci, najbolje budućem tati. Vježbe čišćenja kakica nikako neće biti naodmet! Morate paziti i pri konzumiranju povrća: loše oprana zelena salata može sadržavati ostatke parazita, a opasna je i slabo kuhana odnosno pečena govedina ili sušeno sirovo meso. Izbjegavajte nepasterizirano mlijeko i mliječne proizvode te rad na zemlji bez rukavica.

TATA U 6. SEDMICI

Ako buduća mama spada u one nesretnice koje početak trudnoće provedu uglavnom sa glavom iznad WC školjke, možemo reći da sa njom patite i vi. Nije lako gledati sa strane, iako znate da ne možete pomoći! Ali ipak možete! Rasteretite je svakodnevnih poslova, donesite joj čašu vode ili što već zaželi. Mali znakovi pažnje čine čuda.
Ako veselu vijest o trudnoći niste podijelili sa drugima već nakon što ste uradili test na trudnoću, sada je krajnje vrijeme da razmislite kako ćete im reći da ćete postati tata!
Svojim roditeljima možda možete pokloniti jednu plavu i jednu roza papučicu. Možda ih možete tek tako, usput nazvati bakom i djedom... A prijateljima možete savjetovati kada ni pod kojim uslovom nije pametno planirati dopust – naravno oko predviđenog datuma poroda. Možete im se pohvaliti da ćete uskoro peglati pelene ili slično. Ili im ispričati pričicu o kupnji testa za trudnoću...
