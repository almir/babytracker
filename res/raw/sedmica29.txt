
Nemate što obući? Tješite se da niste jedina... a imate i opravdanje... trudni ste!

Stručnjaci kažu da je plod pored osjetljivosti na zvukove i svjetlost razvio i osjetilo okusa i mirisa. Što njuši i kuša, na žalost ne znamo. Ali preporučujemo da izbjegavate iznenadnu buku te da zajedno sa svojim djetešcem slušate muziku koja vas umiruje ili vam daje energiju.

MAMA U 29. SEDMICI

Da li se uopće još sjećate kako je bilo prije nego ste začeli? Garderoba iz tog vremena leži u ormaru dok vi brojite dane i pitate se hoćete li ikada više ući u najdraže netrudničke hlače. Samo bez brige, dojenje, bavljenje novim porodičnim članom, a ponajprije  duge šetnje će se pobrinuti da vam hlače opet pristaju.
Osip koji se javlja na dijelovima gdje se koža najviše rasteže neka vam bude opomena da koži treba više vlage. Ne zaboravite na mazanje hidratantnim kremama, kremama protiv strija ili čak maslinovim ili bademovim uljem. Još bolje da to uradi budući tata!
Dok maternica raste, u njenoj okolini je sve manje mjesta za ostale organe. Kako smo već rekli, zbog toga možete malo teže disati, mogu vas boljeti leđa i noge, mučiti žgaravica ili možete imate problema sa sporom probavom. Te probleme možete ublažiti pravilnom prehranom, pravilnim držanjem tijela i redovnom fizičkom aktivnošću. Naravno, ne zaboravite na odmaranje.
SAVJET: Stalno naglašavamo važnost odmora, kretanja i pravilne prehrane, a pri tome zaboravljamo kako je to teško postići. Naporno radno vrijeme na poslu je često najveća zapreka za postizanje tog cilja. Ali, uz malo truda možete postići izvrsne rezultate. Za užinu (najpraktičnije je voće ili jogurti) se pobrinite već ujutro i donesite je sa sobom, tokom rada se više puta protegnite, uradite par koraka i pri tome duboko dišite i protegnite ruke. Ako možete, izađite na svježi zrak (za neke je to na žalost iluzija). I još ovo: donesite si svoju najdražu čašu i 1,5 l flašu vode. Pazite da je čaša uvijek puna i da na kraju dana i flaša i čaša budu prazne.
I još ovo, nikada nikome ne dozvolite da vas povrijedi. Takav stres sada ne dolazi u obzir. Uvjerite sami sebe da je sada važno samo biće koje raste u vašoj maternici.

PLOD U 29. SEDMICI

Plod se polako već sprema na život izvan maternice. Glava je već posve proporcionalna ostalim dijelovima tijela. Mozak već može kontrolirati primitivan način disanja, a brine se već i o ravnoteži tjelesne temperature.
Stručnjaci kažu da je plod pored osjetljivosti na zvukove i svjetlost razvio i osjetilo okusa i mirisa. Što njuši i kuša, na žalost vam ne možemo objasniti...
Kretanje ploda ćete odsada osjećati ponešto drugačije. Dok je mali atleta imao mnogo prostora radio je svakojake vragolije, a sada je njegov životni prostor već tako malen da se ne može više premetati. Zato sada možete osjećati već veoma malo kretnji, na primjer lakta, koljena ili guze. U ovom periodu budućim mamama preporučuje se da prate pokrete djeteta. Svaki dan bi ih trebalo biti bar 10 od 8 do 17 sati. Iako nije potrebna takva preciznost. Važno je da plod osjećate tokom čitavog dana. Ipak pozor! Ne zaboravite da plod i spava i tada je obično miran. Da ne bi bez potrebe paničarili!
Plod u ovom periodu popiški u plodnu vodu svaki dan čak pola litre urina koji je naravno sterilan, baš kao i plodna voda.
I još težina malog diva: sada teži već 1,16 kilograma.

TATA U 29. SEDMICI

U zadnjim sedmicama trudnoće ne smijete zaboraviti na veliku važnost fizičke aktivnosti buduće mame. Iako joj najčešće neće biti do ičeg drugog osim premještanja i traženja odgovarajućeg stava u kojem će pred televizijom izdržati barem nekoliko minuta, vaš je zadatak da je natjerate na šetnju. Možda ćete je brže uvjeriti ako je usput pozovete na sladoled, ili još bolje na čaj ili sok. Možda joj više odgovara vježbanje u vodi. Ako još ne znate, u vježbaonicama i fitness centrima organiziraju se posebne vježbe za trudnice. One se međusobno prilično razlikuju zato se raspitajte koje bi najviše odgovarale vašoj trudnici.
Ukratko, mami nikako ne dopustite da se zaleži. Kod poroda naime fizička kondicija itekako dobro dođe! Kako smo već pomenuli spomenuli, porod je fizički prilično naporan, zato će mami dobro doći baš svaki atom snage.
