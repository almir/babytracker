
Da li je torba za porodilište već spremna? A odjeća za odlazak kući?

Početak poroda vas sada ne smije više iznenaditi. Mališan je praktički spreman na život u novom, drugačijem okruženju, pitanje je smo koliko će još vremena ustrajati u sigurnom zaklonu maternice.

MAMA U 37. SEDMICI

Trk do cilja je otpočeo. Trudovi, pucanje vodenjaka... početak poroda vas sada ne smije više iznenaditi. Mališan je praktički spreman na život u novom, drugačijem okruženju, pitanje je smo koliko će još vremena ustrajati u sigurnom zaklonu maternice.
U ovom periodu se može pojaviti povećan vaginalni iscjedak. Bolovi u leđima, posebno krstima ili međunožju, ispod stidne kosti također se nastavljaju, što nije uopće čudno obzirom na to koliko dodatne težine moraju nositi. Pobrinite se da vam je što udobnije, kad ležite, postavite dodatne jastuke pod leđa, a možete ih položiti i između koljena i pod stomak.
Sada je već krajnje vrijeme da pripremite prvu robicu u kojoj ćete novorođenče ponosno donijeti u njegov dom. Nemate mnogo izbora, flanel i pamučne majičice, pelene, pajac i, ovisno o godišnjem dobu, bunda, jaknica ili džemperčić. Najjednostavnije je da poslušate savjete Škole za buduće roditelje ili o potrepštinama pročavrljate na forumu.

PLOD U 37. SEDMICI

Fetus već neko vrijeme vježba disanje i to tako da udiše plodnu vodu. U maternici ima već veoma malo prostora, zato vjerojatno osjećate svaki njegov pokret. Iako su oni ponekad i bolni, poslije poroda će vam nedostajati. I zbog toga pokušajte zapamtiti te osjećaje. Budite u stalnom kontaktu sa plodom, milujte svoj napeti stomak i razgovarajte sa njim. Vjerojatno je teško za povjerovati, ali ti osjećaji će vam jako nedostajati, zato si ih dobro utisnite u sjećanje.

TATA U 37. SEDMICI

Da li se još sjećate najkraćeg puta do porodilišta? Ne bi bilo loše da se jednom sami odvezete tim putem i pokušate predvidjeti eventualne probleme, zastoje, radove na cesti, prometne nesreće. Pa znate, kada se najviše žuri, »stupa na scenu« dobri stari Murphy. I još nešto, nije dovoljno da poznajete put do porodilišta, morate i precizno znati gdje je ulaz! Provjerite, provjerite, provjerite!
