
U trudnoći zna splasnuti raspoloženje i težina. Ni jedno ni drugo nije baš prijatno, zar ne?

Što vas čeka na prvom ginekološkom pregledu?
- ginekološki pregled
- ultrazvučni pregled
- mjerenje krvnog pritiska
- vaganje
- kontrola krvi
U ovoj sedmici se plod već počeo micati. Na žalost je još premalen da bi osjećali njegove pokrete.

MAMA U 8. SEDMICI

Uskoro će biti vrijeme za prvi ginekološki pregled. Većina će vas naručiti na pregled između 8. i 10. sedmice trudnoće, a u slučaju težih grčeva, neprestanog povraćanja ili vaginalnih krvarenja i prije. Kod prvog liječničkog pregleda osim savjeta, detaljne ginekološke povijesti kada će vas ispitivati o eventualnim teškoćama pri začeću, abortusima, preboljenim bolestima, navikama, nasljednim bolestima, uzimanju lijekova, profesiji i poslu, još će vas i ginekološki pregledati:
• Ginekološki pregled - ginekolog će opipati maternicu koja je u trudnica veća i procijeniti njen položaj te grlo maternice i po potrebi uzeti test po Papanicolau, ukratko PAPA test, koji pokazuje eventualne predstadije raka odnosno promjene vrata maternice koje se mogu razviti u rak.
• Ultrazvučni pregled vaginalnom sondom. Sam ultrazvučni pregled nije opasan za plod, ne brinite bez razloga. Veoma je bitan baš zato što se njime može veoma precizno odrediti predviđeni termin poroda. Mnoge trudnice nisu imale redovitu menstruaciju ili su zanijele prije ili poslije predviđene ovulacije, zato će se njihov dan D odrediti ultrazvučno. Većina ginekologa ljubazno okrene ekran ili u ambulanti ima čak monitor i juhuhu,  prvi pogled na majušno biće sa vidljivim otkucajima srca je tu!
• Mjerenje krvnog pritiska.
• Vaganje (noćna mora!).
• Pregled krvi: radi određivanja krvne grupe i RhD faktora provodi se Coombsov test, hemogram sa određivanjem tzv. crvene krvne slike: crvenih krvnih tjelešaca, leukocita, trombocita, određuje nivo željeza, pregledava urin i utvrđuju proteini i eventualne upale.
• Određivanje rizika za rođenje djeteta sa Downovim sindromom obzirom na dob trudnice: u dvadesetima 1:1000, u tridesetima 1:500 a u četrdesetima čak 1:100. Downov sindrom je jedna od najčešćih hromozomskih nepravilnosti živorođenog djeteta. Svaka trudnica bi kod ginekologa morala dobiti informacije o probirnim testovima za otkrivanje hromozomskih poremećaja ploda - ultrazvučno mjerenje nuhalnog nabora ploda u 12. sedmici te krvni hormonski testovi: dvostruki, trostruki i četverostruki test.
Svaki ginekolog ima doduše svoj način rada, zato nije neophodno da uradi sve nabrojane procedure ili da vam da sve informacije. Ako vas bilo što zanima, ne bojte se pitati. Ne zaboravite, radi se o vašem djetetu i vaše je pravo da iz ambulante izađete naoružani optimizmom i odgovorima na sva pitanja!
Na prvom ili drugom pregledu ćete dobiti trudničku knjižicu u koju će ginekolog kroz čitavu trudnoću zapisivati podatke o njenom toku.
Maternica se već povećala, sada je veličine naranče i neke buduće mame već primjećuju da se šire u struku, a posebno one koje su već rađale, jer u njih mišići i tkiva nisu više tako čvrsti.
Grudi su na dodir još uvijek osjetljive i teške, a i mučnine vjerojatno još nisu prestale.

PLOD U 8. SEDMICI

Brz rast ploda se nastavlja. Sada je već velik kao crvena trešnja, od 8 – 11 milimetara, a teži 1 gram. Jasno se već vidi zadnji dio mozga, a plod se već počeo micati! Nažalost je još premalen da bi osjećali njegove pokrete. Trebat će vam još malo strpljenja, negdje do 20. sedmice kod prvorotkinje, a kod višerotkinja 2 do 3 sedmice prije i nježni leptirići će se početi šetati po stomaku. A kad uskoro ojačaju, bit će to pravi udarci. I u razvoju kostiju se dešavaju prilično zanimljive stvari: pojavljuju se laktovi, a kosti postaju sve čvršće zbog taloženja kalcija. Počinju se razvijati i prstići, još malo i moći će se prebrojati!
I još ovo, pod desnima se počinju razvijati nastavci za mliječne zube.

Da li ste znali?

Polne žlijezde ploda će se u ovoj sedmici oblikovati u testise odnosno jajnike.

TATA U 8. SEDMICI

Budućoj mami omogućite što više okrepljujućeg sna. Čak i usred popodneva ako joj to odgovara. A znate što će joj sigurno prijati? Masaža tabana! 
Da li ste već odlučili hoćete li ići skupa sa svojom trudnicom na prvi pregled? Zajednički pregledi ovise isključivo o vašem dogovoru, a ako dozvolite, prišapnut ćemo vam na uho da nikako ne propustite pregled koji se zove nuhalni nabor i koji je na redu između 11. i 14. sedmice.  Više o tom ultrazvučnom pregledu možete pročitati u opisu 11. i 12. sedmice trudnoće. Ovdje ćemo reći još samo da ćete tokom tog pregleda na ekranu moći detaljno vidjeti svoju nerođenu  bebu. Vjerujte, vrijedi truda!
