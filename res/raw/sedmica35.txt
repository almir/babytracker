
Asocijacija na trudnoću u ovoj sedmici? Vjerojatno mokrenje i WC.

Za zadnje sedmice trudnoće karakteristični su nespavanje, učestalo mokrenje, nezgrapno tijelo koje veoma teško pronalazi stav u kojem bi se osjećalo udobno, a možda i napetost zbog poroda koji se bliži.

MAMA U 35. SEDMICI

Još dobrih mjesec dana i gotovo. Kraj lijepog perioda koji će se nastaviti u još ljepši period. To će biti jedan posve novi život koji će zasjeniti sve što vam se dogodilo do sada! Vjerujte još malo i pitat ćete se »što sam uopće radila prije nego sam postala mama?«
Većina budućih mama se već prestala pitati može li njihov stomak još bujati, jer ne prestaje i ne prestaje rasti. Da se malo našalimo otkrit ćemo vam da će prestati, ali baš trenutak prije nego pomislite da ćete eksplodirati. Moramo se malo šaliti!
U ovom periodu većinu budućih majki muči nespavanje. Tome sigurno pripomažu i česti obilasci wc-a, prilično nezgrapno tijelo koje veoma teško pronalazi stav u kojem bi se osjećalo udobno, a malčice možda svemu skupa pripomaže i napetost zbog poroda koji se bliži i  razmišljanje o tome hoćete li biti dobra mama. Sve to spada u zadnje sedmice trudnoće, iako su među vama još uvijek i one buduće mame koje još uvijek nemaju baš nikakvih problema i na njihovu sreću tako će ostati do kraja trudnoće. Ali to nikako ne znači da se njihovo tijelo ne priprema na porod, baš suprotno, neke od tih »sretnica« veoma brzo i rode. 
Da li ste već spremili stvari za porodilište? Doduše, još uvijek se ne žuri, ali nije ni prerano. Naime, bebe koje se rode nakon 36. sedmice stručnjaci u principu (naravno to ovisi o svakom novorođenčetu) ne smatraju više nedonoščadi.
Što spada u obaveznu opremu torbe koju ćete nositi u porodilište? Na prvom mjestu su stvarčice za ličnu higijenu (četkica za zube, sapun, češalj, krema...), a što se tiče šminke, odlučite sami (pri tome ne zaboravite da nećete imati mnogo vremena da se bavite svojim izgledom). Preporučujemo vam da sa sobom ponesete nekoliko higijenskih uložaka (što se tiče izbora uložaka poslušajte savjet koji ste dobili u Školi za buduće roditelje i odaberite one pamučne! Vjerujte, ulošci koje inače upotrebljavate tokom menstruacije vam neće odgovarati). Sa sobom možete ponijeti i papuče i spavaćicu, iako vam u pogledu spavaćice savjetujemo da se zadovoljite bolničkim spavaćicama. Istina je da su vrećaste, ali imaju izrez prikladan za dojenje. Uza se držite i mobitel za vezu sa spoljnim svijetom i nikako ne zaboravite na fotoaparat! Torba će biti sa vama u porođajnoj sali, stoga u nju odmah možete staviti fotoaparat! Sve druge zaboravljene stvari u porodilište vam naknadno može donijeti tata, ali ako ne uzmete fotoaparat, možete ostati bez dragocjenih prvih fotografija tek rođene bebe. Da li ste već pregledali police sa grudnjacima za dojenje? Već je krajnje vrijeme. Ali preporučujemo vam da ne pretjerujete sa kupovinom. Neke buduće mame kupe samo jedan grudnjak, a zatim poslije poroda u kupovinu pošalju tatu. Morate paziti na to da nakon poroda grudi mogu još poprilično porasti, odnosno napuniti se mlijekom i da vam unaprijed kupljeni grudnjaci ne odgovaraju.
Dakle, pregledajte što se nudi i ne zaboravite upoznati budućeg tatu sa svim detaljima da se ne nađe u prevelikim problemima pri traženju pravog grudnjaka.

PLOD U 35. SEDMICI

Još uvijek raste i dobiva na težini! U brojkama: beba teži od 2,3 do 2,6 kilograma, a dugačka je skoro 46 centimetara. Moramo reći da težina djeteta u kasnoj trudnoći od ploda do ploda varira više nego u prijašnjim fazama trudnoće! Ono do poroda u prosjeku dobiva od 200 do 250 g sedmično.
Kako smo već rekli, organi su uglavnom razvijeni i zreli, dešavaju se još zadnje sitnice, recimo testisi se kod dečkića konačno spuštaju u mošnju.

TATA U 35. SEDMICI

Da li su kolica i ostala oprema spremni? Sobica uređena do zadnje sitnice? Robica oprana? Pelene složene? Ne znate? Pa trebali bi! Vjerojatno se mamica već pobrinula za peglanje i pranje, zato se barem toliko uključite u ono što se dešava da tačno znate gdje je što stavljeno! Možete zajedno sa budućom mamom pripremiti robicu u kojoj ćete najmlađeg člana porodice izvesti iz porodilišta. Vi ćete naime biti ti koji ćete ih na dan odlaska kući donijeti u porodilište. I još nešto! Malo se poigrajte sa automobilskim sjedalom za najmlađe, tzv. autosjedalicom u kojoj ćete bebu odvesti iz porodilišta. Upoznajte se sa osnovnim nastavcima, jer ćete na dan D biti prezauzeti drugim stvarima pa neće biti vremena za pogađanje koji je pravi pojas, niti za pitanje zašto je tako dugačak i kako se skraćuje!
